
Francis Alÿs (Anversa, Belgio, 1959)
Untitled (Redemption)
2000-2002

olio ed encausto su legno
oil and encaustic on wood

Collezione MAXXI Arte/ MAXXI Art Collection
Le opere di Francis Alÿs derivano spesso da azioni performative che l’artista belga compie in varie metropoli del mondo, interpretando le contraddizioni antropologiche e geopolitiche della società contemporanea.
Quasi sempre le immagini apparentemente semplici create da Alÿs, riescono a cogliere momenti e sfumature impercettibili dell’esistenza umana, attraverso una dimensione simbolica in linea con la tradizione del surrealismo belga.
Nel dittico Untitled (Redemption), parte della Collezione del MAXXI dal 2003 e composto da due tavolette dipinte, sono rappresentati due ragazzi, uno nero e uno bianco, parzialmente immersi nell’acqua, mentre scrivono uno sulla schiena dell’altro. Si tratta di due episodi speculari: il ragazzo nero scrive sul dorso di quello bianco, il ragazzo bianco scrive sul dorso di quello nero. Il contenuto di ciò che scrivono rimane un tacito segreto custodito dalla loro pelle che, immaginiamo, sarà presto cancellato dall’acqua. 














Atelier Van Lieshout (Rotterdam, Paesi Bassi, 1995)
The Globe
2007

sfera in vetroresina verniciata, motore elettrico
painted fiberglass globe, electric motor

Collezione MAXXI Arte/ MAXXI Art Collection
Atelier Van Lieshout è un collettivo di artisti olandesi fondato da Joep van Lieshout (Ravenstein 1963), conosciuto per i suoi progetti al confine tra arte, design, architettura e urbanistica. Il più delle volte il loro lavoro ha un carattere ironico e svela l’intenzione profondamente critica e provocatoria degli artisti nei confronti delle convenzioni sociali e dell’attuale sistema capitalistico. 
The Globe rappresenta l’evoluzione del più ampio lavoro di ricerca Slave City che analizza una città immaginaria progettata, anche nel suo ordinamento sociale, per essere completamente autosufficiente ed eco-sostenibile e in cui i cittadini vengono privati dei cicli vitali e della libertà.
Nell’opera in mostra, acquisita nel 2009 dal museo MAXXI, gli artisti riportano la ricerca a una scala globale: il mappamondo raffigura la terra così come appare vista dallo spazio ma priva di tutti i riferimenti geopolitici e toponomastici. Slave City è un progetto aperto, che può essere arricchito continuamente da nuovi elementi e che vuole evidenziare le contraddizioni di una società basata sul profitto. 





























Massimo Bartolini (Roma, 1979)

Mixing Parfums
2000

porta girevole, neon, essenze di terra e di gelsomino
revolving door, neon, earth and jasmine fragrances

Collezione MAXXI Arte/ MAXXI Art Collection


Massimo Bartolini utilizza diversi linguaggi tra cui l’installazione ambientale, la performance e il disegno. Attraverso interventi minimali che creano alterazioni negli ambienti e spaesamento nel visitatore, Bartolini si confronta con i temi della percezione, ponendo in crisi le prevedibili modalità di fruizione dei luoghi.
Mixing Parfums, opera acquisita dal MAXXI nel 2009, è una porta girevole luminosa che mette in relazione due ambienti caratterizzati esclusivamente da luce ed essenze profumate di terra e gelsomino. Attraverso il movimento della porta girevole avviene il passaggio da un ambiente all’altro e, di conseguenza, il mescolamento tra i due profumi. Con quest’opera l’artista interpretava nel 2000 il tema “Migrazioni e Multiculturalità”, proposto per il primo Premio per la Giovane Arte italiana: una installazione spaziale nella quale si manifesta l’interesse di Bartolini per il tema della memoria, per la natura e i temi del giardino - evocati dalle essenze - e per le strutture dell’abitare che rivivono nella porta. 


























Alighiero Boetti (Torino, 1940 – Roma, 1944)

Mappa 
1971-1973

ricamo a mano su lino
hand embroidery on linen	

Collezione MAXXI Arte/ MAXXI Art Collection


Alighiero Boetti esordisce come artista nel 1967 e nello stesso anno espone insieme al gruppo di artisti che andranno a costituire il movimento dell’Arte Povera. Già verso la fine degli anni Sessanta si distacca però dal gruppo per dedicarsi a una ricerca di tipo concettuale. La sua produzione artistica è caratterizzata dalla poliedricità delle tecniche e dei linguaggi utilizzati, con una particolare attenzione all’aspetto progettuale nel concepimento dell’opera d’arte.
Nel 1971 compie il suo primo viaggio in Afghanistan dove fa eseguire la prima Mappa. Ricamata sulla tela da donne afgane, l’opera ripropone lo schema del Planisfero politico - al quale lavora già dal 1969 - e in cui ogni stato è rappresentato con i colori e i motivi della propria bandiera. Le Mappe, eseguite interamente da altri, evidenziano la volontà di Boetti di tenere separati il momento dell’ideazione da quello della realizzazione dell’opera. L’iscrizione che corre sul bordo dell’opera in mostra -acquisita dal museo nel 2006- contiene informazioni sulle circostanze, la data e il luogo di realizzazione dell’opera. Sul bordo troviamo la firma dell’artista  scomposta e ricomposta in ordine alfabetico (ABEEGHIIILOORTT) e la frase “Mettere al mondo il mondo”.










Domenico Gnoli (Roma 1933 – New York, USA, 1970)

White Bed
1968

acrilico e sabbia su tela
acrylic and sand on canvas

Collezione MAXXI Arte/ MAXXI Art Collection

Disegnatore e scenografo teatrale, Domenico Gnoli sviluppa tra gli anni Cinquanta e Sessanta una pittura incentrata sulla rappresentazione di oggetti quotidiani che lo avvicina alle coeve ricerche della Pop Art americana. Diversamente da molti artisti Pop, Gnoli non è interessato alle connessioni fra gli oggetti e il mondo della pubblicità e del consumismo: utilizza gli elementi per creare un’atmosfera di forte straniamento, recuperando la lezione di alcuni maestri italiani del Rinascimento. 
Il letto è un oggetto spesso rappresentato da Gnoli, vuoto o occupato da sagome umane. White bed, parte della Collezione del MAXXI dal 2003, restituisce l’immagine metafisica di un letto vuoto e bianco decontestualizzato da qualsiasi narrazione, ripreso di scorcio e in scala reale. Come per le altre opere pittoriche realizzate a partire dagli ultimi anni Cinquanta, l’artista utilizza della sabbia nell’impasto del colore per ottenere l’effetto di una maggiore matericità e per simulare la superficie di un muro affrescato. 
L’attenzione al dettaglio del tessuto delle lenzuola, svela il desiderio di combinare il motivo astratto della trama del tessuto con la rappresentazione oggettiva del letto. 















Wolf Kahlen (Aachen, Germania, 1940)

Trespassing
1971

video, 4:3, colore / color
5'43"






Light Loss
1973

video, 4:3, b/n, suono / b/w, sound
5'40"


Collezione MAXXI Arte/ MAXXI Art Collection

Attivo da sempre nel campo del video e della performance, Wolf Kahlen fonda nel 1970 la prima “videoteca” d’arte a Berlino. Fin dagli esordi la sua ricerca si concentra sul rapporto tra medium e percezione visiva. Trespassing documenta in diversi passaggi l’attraversamento di un muro: le riprese, prima da un lato, poi dall’altro della parete, generano un effetto di campo e controcampo che cela parte della realtà all’occhio dell’osservatore. L’artista, nel suo attraversamento, restituisce un’immagine frammentata di se stesso che si completa solo nella mente dell’osservatore. Il tema della relatività e parzialità dello sguardo si ritrova in Light Loss in cui Kahlen utilizza una videocamera analogica in movimento. Questo gli consente di riprendere i chiodi utilizzati per fissare le assi di legno del pavimento dell’Akademie der Künste di Berlino presentati come “lacrime” luminose interposte tra la superficie reale e quella dello schermo. Lacrime di luce che, come recita il titolo stesso dell’opera, il nostro sguardo “perde” ma ritrova continuamente, grazie al continuo girovagare della macchina da presa. Le due opere presenti in mostra sono entrate in Collezione nel 2017.






























William Kentridge (Johannesburg, South Africa 1955)

Preparing the Flute
2005
modello di teatro in legno
carboncino, pastello, e matita colorata su polyplat e carta
PVC e velo
due video animazioni trasferite in digitale,
35 mm, colore, suono 
21'06"

wooden model theatre 
charcoal, pastel, and colored pencil on polyplat and paper 
PVC and veil
two animated film transferred to digital video, 
35mm, color, sound 
21'06"


Collezione MAXXI Arte/ MAXXI Art Collection
 

William Kentridge è un artista sudafricano conosciuto per la sua produzione poliedrica che comprende disegni, incisioni, sculture, animazioni, produzioni teatrali, arazzi e murales.
La prima fase della sua ricerca è fortemente riferita alla politica di segregazione razziale dell’apartheid. Tra le varie tecniche utilizzate dall’artista, si riconosce una predilezione per l’animazione dei disegni a carboncino su carta con i quali realizza narrative filmiche in stop motion. Parte della Collezione del MAXXI dal 2005, l’opera Preparing the Flute ripropone in scala la scenografia e la musica del Flauto Magico di Wolfgang Amadeus Mozart. La video animazione presenta una lotta tra luce e oscurità, tra forze benevole e malvagie come avviene nell’opera del compositore dove i personaggi sono alla ricerca di una libertà non solo in senso fisico, ma anche mentale e spirituale. L’artista aggiunge immagini e simboli che richiamano il Sudafrica e il suo vissuto durante l’apartheid. 























Marisa Merz (Torino, 1926-2019)

Senza titolo 
2009-2010

carta, colore pastello… 
rame, pietra, argilla
paper, colore pastello… 
copper, stone, clay 


Collezione MAXXI Arte/ MAXXI Art Collection


Marisa Merz inizia a lavorare nella Torino degli anni Sessanta, restando l’unica donna a stretto contatto con gli esponenti dell’Arte Povera. Fin da subito, la sua ricerca si caratterizza per un’attenzione all’intimità del gesto artistico, in un rituale continuo di riproposizione della sua vita privata. Le sue opere sono spesso il frutto di una profonda riflessione sul tema della maternità, intesa come metafora del processo di creazione e come presa di coscienza del proprio vissuto interiore. 
Nelle ultime ricerche - di cui fa parte l’opera in mostra, acquisita dal MAXXI nel 2014 - l’artista combina materiali come argilla, rame e carta per creare un universo di figure femminili angelicate tipiche di una tradizione artistica del passato. In Senza titolo queste figure si riflettono nella lastra di rame posta a terra su cui è collocata una testina in argilla, mentre la forma concava della lastra crea uno spazio di riflessione in cui si stabiliscono misteriose relazioni tra gli elementi dell’opera. Le figure celestiali di questo microuniverso sembrano stabilire tra loro una circolarità, quasi un abbraccio, aperto ma avvolgente, dove tutti gli elementi sono in armonia costituendosi in una struttura compositiva tipica della tradizione artistica italiana: il dittico. 









Giuseppe Penone (Garessio, CN, 1947)

Scultura di linfa
2007

marmo di Carrara, cuoio, legno, resina, dimensione ambiente
Carrara marble, leather, wood, resin


Collezione MAXXI Arte/ MAXXI Art Collection

Tra i protagonisti più significativi del movimento dell’Arte Povera, Giuseppe Penone ha riportato il rapporto tra uomo e natura al centro della ricerca artistica contemporanea. Attingendo inizialmente anche ai linguaggi espressivi propri della Body Art, della Land Art e dell’Arte Concettuale, l’artista lavora ad oggi prevalentemente a installazioni e sculture.
Sculture di linfa, acquisita dal MAXXI nel 2008, è una grande installazione ambientale composta da diversi elementi e che occupa lo spazio di una stanza. Le pareti sono interamente coperte da cuoio conciato e modellato sulla corteccia degli alberi per ricalcarne la forma (Corteccia di cuoio), il pavimento calpestabile è composto da lastre di marmo bianco di Carrara scolpite in modo da ricordare sia le venature di una foglia sia l’impronta del cervello umano (Pelle di marmo-cervello) al centro dello spazio due travi in legno (Scultura di linfa) sono state scavate dall’artista per ospitare la profumata resina, linfa vitale degli alberi. 
Oltre al senso della vista, sono coinvolti anche l’olfatto con l’odore del cuoio e il tatto che restituisce la percezione del rilievo del marmo sotto i piedi. L’albero qui rappresentato è l’elemento in cui si ritrova l’anima della natura alla quale Penone dona nuova vita, quella dell’arte. 





















Kara Walker (Stockton, California, USA, 1969)
 
For the Benefit of All the Races
of Mankind [(Mos’ Specially the
Master One, Boss) An Exhibition of
Artifacts, Remnants, and Effluvia
Excavated from the Black Heart of
a Negress II]
2002

cartoncino, proiezione da lavagna luminosa
cardboard, transparency, overhead projector


Collezione MAXXI Arte/ MAXXI Art Collection

Nel suo lavoro, Kara Walker affronta gli aspetti più oscuri ed estremi del razzismo nella storia americana. Rovesciando gli stereotipi attraverso i quali i bianchi usavano rappresentare gli schiavi alla fine del XIX secolo, l’artista evoca storie di violenze, torture ed esecuzioni nascoste. 
Pratica privilegiata da Walker è il ritaglio delle silhouette - passatempo delle mogli dei proprietari terrieri nell’America pre-Guerra Civile - che viene utilizzata come strumento di sintesi tra dato storico e quotidianità. L’opera in mostra, parte della Collezione del MAXXI dal 2003, è una videoinstallazione il cui lungo titolo evidenzia il debito dell’artista verso la slave narrative (genere letterario che comprende le testimonianze scritte da ex-schiavi afroamericani negli Stati Uniti). L’opera rappresenta due giovani schiave che camminano in modo circospetto; al collo indossano una sorta di giogo collegato a un campanello che impedisce loro di procedere in silenzio. In contrasto con la piacevolezza estetica delle immagini in cui le silhouette dal sapore retrò sembrano danzare, l’osservatore si ritrova davanti a un teatro della crudeltà che impone una riflessione critica sul contemporaneo.













Gal Weinstein (Ramat Gan, Tel Aviv, Israele,1970)

Fire Tires 
2010 

cera, polistirolo, poliestere, lana, grafite 
wax, polystyrene, white and colored synthetic fiber, spray graphite


Collezione MAXXI Arte/ MAXXI Art Collection
donazione della/ donated by  Galleria Riccardo Crespi e dell’artista/ and the artist

I temi principali della pratica artistica sperimentale di Gal Weinstein sono la comprensione dei fenomeni naturali, il rapporto tra l’uomo e l’ambiente e le tensioni che affliggono la società. Attraverso pittura, scultura, fotografia, installazione e video, l’artista legge il mondo presentandolo come luogo fisico e sociale e ne esplora il caos e gli equilibri che lo determinano. Fire Tires, donata al MAXXI nel 2015, è un’imponente installazione scultorea dove, da pneumatici in fiamme posti a terra, fuoriescono grandi colonne di fumo. La scultura evoca il petrolio trasformato in gomma dall’uomo, quale rimando alle implicazioni socio-politiche e ambientali conseguenti alla sua estrazione e al suo consumo. In un crescendo di immagini, Weinstein crea sequenze in cui si sovrappongono intervento artificiale ed elemento naturale. 























AWP (Parigi, Francia,2003)
Alessandra Cianchetta (Arezzo 1971), Marc Armengaud (Parigi 1971), Matthias Armengaud (Parigi 1975)

The Lantern
Sandnes (Norway)
2006-2008

modello di progetto, scala 1:50
materiale plastico

project model, scale 1:50
plastic material


Collezione MAXXI Architettura e Design contemporaneo/ MAXXI Architecture and Contemporary Design Collection

Lo studio AWP è caratterizzato da un mix complesso di identità transnazionale, pratica professionale, insegnamento, comunicazione e collaborazione con istituzioni culturali. Nell’estrema varietà di scala e di contesto, i loro progetti sono fondati su valori e visioni ricorrenti: l’accoglienza, la bellezza, il confronto innovativo tra linguaggio e funzione e una rinnovata relazione tra architettura e paesaggio. 
Quando nel 2008 Sandnes fu nominata capitale europee della cultura, fu bandito un concorso di progettazione per una nuova piazza e per un oggetto scultoreo da collocare nell’area pedonale della città finalizzato a promuovere l’architettura in legno. Il lavoro doveva essere un manifesto per la progettazione dello spazio pubblico e attivatore di una strategia urbana che lo rendesse “faro” cittadino. In mostra, il progetto The Lantern è presentato con il modello della grande struttura in legno e vetro che, grazie alle proprie dimensioni, diviene simbolo della città e ospite di diverse funzioni tra le quali concerti, eventi e il mercato settimanale. Il modello fa parte della Collezione di Architettura dal 2012. 







DEMOGO (Treviso, 2007)
Simone Gobbo (Treviso, 1980), Alberto Mottola (Montebelluna TV, 1979), Davide De Marchi (Treviso, 1980)


Bivacco Fanton
Forcella Marmarole Dolomiti (BL) Italia
2016

modello di progetto, scala 1:20
cartone, balsa, plexiglass 

project model, scale 1:20
cardboard, balsa wood, plexiglass


Collezione MAXXI Architettura e Design contemporaneo/ MAXXI Architecture and Contemporary Design Collection


Il Bivacco Fanton si colloca nello spazio selvaggio e sconfinato delle Marmarole in un contesto caratterizzato da roccia, luce, vento, neve e distanze.  Il progetto - volume sospeso nel vuoto su di un irto crinale - trova una sua dimensione nella possibilità dell'amplificazione percettiva, in cui abitare lo spazio significa posizionarsi tra le lenti di un cannocchiale. Qui vive il tentativo di inquadrare lo spazio, renderlo opera di connessione tra uomo e ambiente e definire una cesura capace di trovare un limite provvisorio al paesaggio. Il progetto è un racconto di un equilibrio instabile che si sostanzia nello spazio interno dell'opera: un ventre ligneo che attutisce l'impatto della natura selvaggia, e in cui la fibra di vetro diventa sia struttura che guscio protettivo. Il modello di progetto in mostra, parte della collezione dal 2020, restituisce tutti gli elementi spaziali di un luogo in cui resistere, ancorarsi, variare la percezione, inclinarsi, reagire, accumulare dilatazioni e contrazioni.























Stefano Cerio (Roma, 1962)

Mirabilandia, Ravenna 
2017 

stampa ink-jet montata su Dibond
ink-jet print mounted on Dibond


Collezione Fotografia MAXXI Architettura e Design contemporaneo/ Photograpy MAXXI Architecture and Contemporary Design Collection


La ricerca di Stefano Cerio si concentra sull’esplorazione del rapporto tra la realtà e la finzione. Le sue opere sono orientate alla rappresentazione dell’assenza attraverso la ripresa di luoghi destinati al divertimento che ritrae abbandonati. L’oggettività del suo linguaggio, di matrice documentaria, crea un cortocircuito con il soggetto, determinando un senso di sospensione ed enigmaticità.
 Mirabilandia, Ravenna, entrata nella Collezione del MAXXI nel 2020, fa parte della serie Night Games del 2017; qui la Statua della Libertà e il Ponte di Brooklyn, ripresi di notte all’interno del parco di divertimenti ravennate, disegnano uno scenario apocalittico e visionario. In questa fotografia l’artista sceglie di enfatizzare l’effetto immergendo il soggetto in un nero profondo e riprendendolo con forte flash.













Aquila 7, Abruzzo  
2019

stampa ink-jet montata su Dibond
ink-jet print mounted on Dibond 

Aquila 8, Abruzzo  
2019

stampa ink-jet montata su Dibond
ink-jet print mounted on Dibond 



Collezione Fotografia MAXXI Architettura e Design contemporaneo/ Photograpy MAXXI Architecture and Contemporary Design Collection


Nel progetto L’Aquila, avviato nel 2018, Cerio concentra la sua ricerca sul paesaggio abruzzese e la arricchisce di una nuova componente: non fotografa infatti luoghi pre-esistenti, ma utilizza il paesaggio naturale come scenario in cui installare dei parchi gioco gonfiabili. Con una strategia che ricorda la pratica surrealista, l’autore inserisce oggetti tratti dalla realtà all’interno di un contesto incongruo: la combinazione tra il carattere ludico dell’oggetto scelto e quello onirico del paesaggio appenninico conferisce all’immagine un’aura metafisica. Le fotografie in mostra, commissionate dal MAXXI nel 2019 e parte di una serie più ampia, sono dedicate alla cittadina abruzzese Onna colpita dal terremoto. Le opere ritraggono il gonfiabile ispirato alla chiesa intorno a cui la popolazione si riunisce dal 2010. La percezione dell’assenza, evocata con frequenza nei lavori di Cerio, si intreccia con quella della presenza data dal gonfiabile riferito a un edificio realmente esistente. Il gonfiabile, con il suo carattere ludico e temporaneo, allude, senza alcuna retorica, al senso di precarietà scaturito dal dramma del terremoto. 







Luigi Ghirri (Scandiano – Reggio Emilia, 1943 – Roncocesi – Reggio Emilia, 1992)

Modena, 1978
dalla serie/ from the series Still Life

modern C-print

© Eredi Luigi Ghirri 

Teorico, editore, curatore, animatore culturale, oltre che fotografo, Luigi Ghirri è una figura chiave della fotografia contemporanea. Attivo già dalla fine degli anni Sessanta, Ghirri dà avvio a una significativa sperimentazione sul linguaggio fotografico, condotta anche grazie all’uso precoce e originale della pellicola a colori. La sua ricerca è incentrata sulla definizione di una nuova strategia dello sguardo: la fotografia è strumento per osservare i luoghi al di fuori dell’immagine stereotipata, per coglierne l’anima più intima. 
La fotografia esposta in mostra, parte del nucleo acquisito nel 2020 proveniente dalla rivista Lotus International, fa parte della serie Still Life che raccoglie immagini realizzate tra il 1975 e il 1979. I soggetti di queste nature morte sono immagini già esistenti, come fotografie, dipinti, cartoline, mappe, pagine di libri che, interagendo con elementi della realtà come ombre o oggetti, generano immagini nuove.
Ghirri scrive nel 1979: “In queste fotografie il fondale non viene più messo in relazione con la realtà circostante, ma entra direttamente in dialogo con il mondo fisico, mediante ombre, segni del tempo, sovrapposizione di oggetti, o eventi minimi che hanno bisogno di una lunga lettura per essere scoperti”. 
























Rachele Maistrello (Vittorio Veneto - Treviso, 1986)

Gao Yue (doc #01, 1999) 
dalla serie Green Diamond

2019

stampa ink-jet mounted on Dibond
Ink-jet print monuted on Dibond

Collezione Fotografia MAXXI Architettura e Design contemporaneo/ Photograpy MAXXI Architecture and Contemporary Design Collection

Donazione Studio Legale Graziadei

Rachele Maistrello indaga le connessioni tra realtà e finzione, individuo e ambiente, archivio storico e racconto fantastico, esplorando in questo modo l’ambiguità del linguaggio fotografico.
L’opera in mostra, parte della serie Green Diamond entrata nelle collezioni dal museo in occasione del Premio Grazidei nel 2021, racconta la storia d’amore nata in una fabbrica cinese tra l’operaio Li Jian Ping e l’acrobata Gao Yue. Ambientata negli anni Novanta, la storia ricostruisce le vicende dell’azienda, nata con lo scopo di produrre microchip capaci di provocare nell’uomo percezioni legate al mondo naturale. Le immagini documentano le coreografie di Gao Yue, reclutata per sperimentare con il proprio corpo l’efficacia delle suggestioni naturali attivate dal microchip.
Green Diamond è una storia immaginifica con la quale Maistrello sperimenta un linguaggio fotografico sospeso tra il desiderio di documentare e la capacità di costruire immaginari.


